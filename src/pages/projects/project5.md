---
title: project5
name: Společenstva důlních vod a výsypek
image: >-
  /images/project_project5.jpg
---
Rozvoj těžby nerostných surovin probíhal v České republice po staletí a i dnes má tato činnost značný dopad na
přirozené ekosystémy tekoucích vod. Na Ústavu botaniky a zoologie byl vliv těžební činnosti na společenstva
vodních bezobratlých studován ve dvou projektech: výzkum společenstva vodních bezobratlých na
hnědouhelných výsypkách a vliv oteplených, silně mineralizovaných důlních vod s vysokým obsahem železa a
manganu.

Výsypky po těžbě hnědého uhlí představují antropogenně vytvořené biotopy představující nedílnou součást
naší kulturní krajiny. Na svazích výsypek hnědouhelných lomů v Sokolovské pánvi vznikají unikátní přirozené
prameny a potoky s extrémní koncentrací síranů a řady dalších iontů, ve kterých také dochází ke srážení
pěnovce. Díky neutrálnímu pH a podobnosti s přirozenými pěnovcovými potoky mohou představovat náhradní
stanoviště pro některé vzácné druhy vodních bezobratlých, jejichž přirozená stanoviště v okolní zemědělské
krajině vymizela, zejména vážek, dvoukřídlého hmyzu a brouků. Výzkum probíhá od roku 2013 a je sledován
průběh sukcese na těchto stanovištích.

Vliv těžby uranu a jejího útlumu v poslední těžební oblasti střední Evropy v dolech Dolní Rožínka, Bukov, Olší a
Pucov (Českomoravská vrchovina) je státem vysoce sledovaná problematika. Důlní vody jsou čištěny
nejmodernějšími fyzikálně – chemickými metodami a tak téměř nedochází k úniku radioaktivních prvků do
okolních vod. Problémem ovšem zůstává vyšší a stálá teplota důlních vod, vysoké obsahy síranů a rozpustných
forem železa a manganu u výtoků důlních vod do řek Nedvědičky, Loučky (povodí Svratky) a Jasinky (povodí
Oslavy). U Nedvědičky dochází k průměrnému zvýšení teploty vody (i vlivem oteplených vod z chemické
úpravny rud) o 1,8 °C a k absenci zimního zamrzání. Situace na toku představuje vhodný model pro studium
oteplení vod vlivem globálních klimatických změn. K tomu se přidává vliv silného srážení železa a manganu,
včetně inkrustace dnových sedimentů. Drobné toky a výtoky důlních vod jsou sledovány od roku 1990 a tak
jsou zjištěné změny ve společenstvech vodních organizmů dobrým příkladem a modelem přirozených
rekolonizací a revitalizací.



**Podpora projektů**

ENKI o.p.s., obecně prospěšná společnost pro výzkum a osvětu v oborech životního prostředí. 2013–2019
Diamo – Geam s.p. Dolní Rožínka 1990–2018



**Lidé zapojení do projektů**


Jana Schenková, Jan Helešic, Martina Poláková, Vendula Polášková, Michal Horsák, Sylvie Žáková, Veronika
Weissová


**Vybrané publikace**

Růžičková S., Schenková J., Weissová V. &amp; Helešic J. 2014. Environmental impact of heated mining waters on
clitellate (Annelida: Clitellata) assemblages. Biologia, 69/9: 1179–1189.


Polášková V., Schenková J., Bartošová M., Rádková V. &amp; Horsák M. 2017. Post-mining calcareous seepages as
surrogate habitats for aquatic macroinvertebrate biota of vanishing calcareous spring fens. Ecological
Engineering, 109: 119–132.


Žáková, S., Weissová V., Uher B. &amp; Helešic J. 2017. Macroinvertebrate herbivores and epilithon algae
community of a stream affected by mineralized heated mining water inflow. Annales de Limnologie -
International Journal of Limnology, 53: 189–201.
